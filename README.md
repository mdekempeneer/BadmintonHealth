# Motiveren van Badmintonspelers voor consistente Data Logging met behulp van Visualisaties en Gamification Technieken
![logo](https://mdekempeneer.be/thesis/logo.jpg)
## Samenvatting onderzoek
Er zijn reeds een aantal platformen beschikbaar op de markt die zo veel mogelijk informatie van de gebruiker berekenen uit sensoren die aanwezig zijn in een smartphone, smartwatch of activity tracker. Deze masterproef onderzoekt hoe gamification technieken badmintonspelers kunnen motiveren om op consistente wijze hun sportprestaties te registreren en aan te vullen met gegevens die niet door sensoren worden geregistreerd. Daarnaast wordt er onderzocht welke visualisaties de badmintonspelers kunnen motiveren deze handelingen uit te voeren en zelfstandig analyses te maken van hun gezondheid.
Er wordt een smartphone applicatie, Badminton Health, ontwikkeld met behulp van een gebruikersgestuurd ontwerpproces dat sport- en gezondheidsgegevens van een badmintonspeler kan registeren. Het visualiseert deze gegevens op zo een manier dat de badmintonspeler gemotiveerd blijft om ze te registeren. Daarnaast maakt de applicatie gebruik van 16 gamification technieken om het gebruik ervan bij de badmintonspeler te motiveren.
Het eerste papieren prototype werd geëvalueerd door vijf badmintonspelers. Vervolgens werd in een focusgroep sessie met vijf andere badmintonspelers en een trainer besproken welke gamification technieken wenselijk zijn in een nieuwe sport- en gezondheidsapplicatie. Tijdens de co-creatie sessie met vijf elite badmintonspelers en hun coach die daarop volgde, werden de verschillende vormen van gegevensinvoer door de gebruikers en de beloningen die ze hiervoor willen krijgen, besproken. Het finaal prototype voor dit onderzoek kwam vervolgens tot stand door middel van formatieve evaluaties van het digitaal prototype. Daarbij werden elf badmintonspelers betrokken.
Uit de evaluatie van het finaal digitaal prototype volgt dat de gamification technieken in Badminton Health de badmintonspelers motiveren om hun sport- en gezondheidsgegevens te registreren en te analyseren. Doordat de badmintonspelers punten kunnen verdienen in de applicatie met het invullen van gegevens en ze zo een hoge plaats in de rangschikking kunnen behalen, vormt het competitieve element de grootste motivatie om meer gegevens te registeren. Dit type van speler kunnen we in de applicatie classificeren onder ‘de bereiker’, die als grootste motivatie het behalen van punten heeft . Daarnaast onderscheidt, volgens de badmintonspelers, de applicatie zich ten opzichte van de bestaande sport- en gezondheidsapplicaties in het combineren van de verschillende gegevens. Dankzij de combinatie van objectieve en subjectieve gegevens krijgt de speler een beter beeld van zijn sportprestaties. Mede hierdoor krijgt de applicatie een hoge score op algemene gebruiksvriendelijkheid. Tot slot komt er bij de analyse van de gegevens een extra motivatie voor de badmintonspelers naar voor, namelijk het gebruik van een activity tracker. Het gebruik van een activity tracker stimuleert de badmintonspeler om consistenter zijn sportgegevens te registeren en daarnaast ook andere gezondheidsgegevens in te voeren in de applicatie.
Uiteindelijk kunnen we besluiten dat gamification technieken badmintonspelers effectief kunnen motiveren om hun sport- en gezondheidsgegevens te registreren en dat zij er op zelfstandige basis de nodige inzichten uit kunnen verwerven.
